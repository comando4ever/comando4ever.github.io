<html>
    <head>
        <title>HTML للجيب</title>
        <link rel="stylesheet" href="shar7.css" />
        <meta charset="utf-8" />
    </head>
<body>
<h1 id="المقدمة">المقدمة</h1>

<p>مبدئيًا كُل مشروع بيتعمل بيبقى فيه تلت أنواع من الملفّات  <br>
- html : ودي اللي بيبقى فيها المُحتوى أو الهيكلة بتاعت الصفحة <br>
- css : وده الـ presentation أو الشكل بتاع الصفحة <br>
- JavaScript: الـ behaviour وده اللوجيك اللي ورا الصفحة.</p><div class="se-section-delimiter"></div>

<h1 id="html">HTML</h1>

<p>يعني HyperText Markup Language, <a href="https://en.wikipedia.org/wiki/Hypertext">هايبر تكست</a> دي زي ما مشروحة في الملتيميديا هو اللي بيتعرض على جهاز إلكتروني عمومًا أو أجهزة الكمبيوتر خصوصًا واللي في  منّه لينكات بتودّي على أماكن تانية في النص ككُل فمثلًا كتاب <a href="http://eloquentjavascript.net/contents.html">Eloquent JavaScript</a> يُعتبر هايبر تكست لأنّك تقدر وإنت بتقرا في شابتر تتنقل لشابتر تاني بلينك , كمان الصفحة دي هايبر تكست لأنّها زي أي حاجة ع الويب لو بصّيت على أوّل حرفين من اللينك - إستنّى … أنا قولت لينك؟ ما ده كفاية! - هُمّا الـ ht إختصار HyperText.</p>

<p>أمّا مثلًا كتاب C++ Tour (<a href="https://isocpp.org/images/uploads/2-Tour-Basics.pdf">1</a> <a href="https://isocpp.org/images/uploads/3-Tour-Abstr.pdf">2</a> <a href="https://isocpp.org/files/papers/4-Tour-Algo-draft.pdf">3</a> <a href="https://isocpp.org/files/papers/5-Tour-Util.pdf">4</a>) لأ مش هايبر تكست لأنّك مُضطر تتنقل بين الصفحات يدوي .. وكمان كتاب الفيل الأزرق , وتراب الماس وقواعد العشق الأربعون وكُل الكُتب العميقة دي مش هايبر تكست طالما النافيجيشن فيها مبيبقاش عن طريق لينكات..</p>

<p>على فكرة النظري ده كُلّه عشان الإمتحان .. مش طبيعي بيتشرح .. <br>
عمومًا , <a href="https://en.wikipedia.org/wiki/Markup_language">مارك أب</a> هي طريقة عشان تقسّم بيها النص لأجزاء مُفيدة .. مثلًا القرآن فيه آيات وأرباع وأحزاب وأجزاء وكدة .. في الإتش تي إم إل الصفحة بتتقسّم لأجزاء هنعرفها تباعًا.</p>

<p>لانجويتش دي يعني لُغة … بجد على فكرة :D</p>

<h1 id="عناصر-الإتش-تي-إم-إل">عناصر الإتش تي إم إل</h1>

<p>عناصر دي ترجمة حرفية لـ elements  ودي أجزاء الصفحة اللي إتكلّمنا عنها من شوية , وبيحدد الإيلمينتس دي حاجة إسمها التاجز (tags) .. العناصر دي بقى نوعين , النوع الأوّلاني اللي بيبقى في له مُحتوى زي مثلًأ </p>

<pre><code>&lt;p&gt;المحتوى&lt;/p&gt;</code></pre>

<p>ده على بعضه إليمنت بيتكوّن من تاج البداية اللي هو هنا <code>&lt;p&gt;</code> عبارة عن علامة أصغر من بعدها إسم الإيليمنت وبعدين علامة أكبر من ..  <br>
بعد كدة المُحتوى وبعد كدة تاج النهاية زي تاج البداية بالظبط بس فيه سلاش قبل إسم التاج.</p>

<p>النوع التاني بقى الـ void element زي الأوّلاني بالظبط بس من غير مُحتوى ولا تاج نهاية بس بيبقى فيه سلاش قبل ما تقفله.</p>

<pre><code>&lt;img src="http://farm5.staticflickr.com/4127/5052575720_fe49c6ccf7_z.jpg" /&gt;</code></pre>

<p>في حاجة تانيية بتتكتب في تاج البداية وتاج الفويد إليمنتس هي الـ attributes  ومن الإسم هي خصائص الإليمنت ده فمثلًا مُمكن تكتب كلمة حمرة زي</p>

<pre><code>&lt;p color="red"&gt;كلمة&lt;/p&gt;</code></pre>

<p>أو مثلًا تكتب مكان الصورة , زي ..</p>

<pre><code>&lt;img src="http://farm5.staticflickr.com/4127/5052575720_fe49c6ccf7_z.jpg" /&gt;</code></pre>

<p>وكُل الإليمنتس اللي بتقبل مُحتوى , المُحتوى ده مُمكن يكون فيه إليمنتس تانية فمثلًا مُمكن تكتب</p>

<pre><code>&lt;p&gt;
الكلام &lt;b&gt;ده&lt;/b&gt; مهم جدًا
&lt;/p&gt;</code></pre>

<p>ومُمكن أكتر من إليمنت جوّا إليمنت واحد زي </p>

<pre><code>&lt;p&gt;
الكلام &lt;b&gt;ده&lt;/b&gt; مهم جدًا وده &lt;b&gt;&lt;strike&gt;كلام مهم وملوش لازمة&lt;/strike&gt;&lt;/b&gt;
&lt;/p&gt;</code></pre>

<p>أظُن واضح أوي أقصُد إيه :D عمومًا هيبقى أوضح في الأخر.</p><div class="se-section-delimiter"></div>

<h2 id="عناصر-مهمة">عناصر مهمة</h2>

<h3 id="body">body</h3>

<p>ده اللي بيتحط فيها المُحتوى اللي بيظهر في الصفحة , ولأغراض خاصة بالشرح ده تقدر تستخدم تقريبًا كُل الأمثلة اللي تحت عن طريق إنّك تحُطها في البادي الخاص بأوّل مثال , وياريت تعمل كدة عشان تشوف كُل حاجة بعنيك , خصوصًا الـ span و الـ div عشان تفهم فكرة الإنلاين إليمنت والبلوك ليفل إليمنت .. والحاجات دي كُلّها مشروحة تحت برضو , بس حبّيت أأكّد إن كُل مُحتوى الصفحة اللي بيتعرض ع الشاشة بيتكتب هنا.</p>

<h3 id="head">head</h3>

<p>وده اللي بيتحط فيه معلومات عن الصفحة عمومًا.</p>

<h3 id="meta">meta</h3>

<p>ودي بيتحط فيها معلومات عن الصفحة , الفرق بينها وبين الهيد إن دي اللي بيتكتب فيها المعلومات فعليًا وبيتحط جوّة الهيد الهيد بيجمّع ده وحاجات كتير تانية مبتظهرش في الصفحة بس بتبقى فيها حاجات مُهمة للصفحة</p>

<h3 id="link">link</h3>

<p>بتربُط بيه الصفحة بحاجات تانية , مش زي الـ a اللي هيتشرح بعد كدة في إن ده مبيظهرش لأنّه بيربط الصفحة بحاجات لها علاقة مش بيعمل روابط تتك عليها , أشهر إستخدام ليه هيبقى في الـ css بعدين.</p>

<h3 id="title">title</h3>

<p>وده عشان أكتب عنوان الصفحة اللي بيظهر في شريط العنوان.</p>

<h3 id="style">style</h3>

<p>هنتكلّم عنها بالتفصيل في السي إس إس ودي بيتكتب فيها إستايلات الصفحة.</p><div class="se-section-delimiter"></div>

<h3 id="script">script</h3>

<p>هنتكلم عنه بالتفصيل بيتكتب فيه كود جافا سكريبت</p><div class="se-section-delimiter"></div>

<h3 id="مثال">مثال</h3>

<p>إنسخ الكود ده في فايل وسيّفه بإسم second.html وإفتحه , وحاول تفهم إيه اللي حصل.</p>

<pre><code>&lt;html&gt;
&lt;head&gt;
    &lt;meta charset="utf-8" /&gt;
    &lt;meta name="auther" content="Elsayed Awdallah" /&gt;
    &lt;title&gt;My Sample Page&lt;/title&gt;
    &lt;link rel="shortcut icon" href="/favicon.ico"/&gt;
&lt;/head&gt;
&lt;body&gt;
    &lt;p&gt;
        This is my first &lt;strong&gt;HTML&lt;/strong&gt; Page.
    &lt;/p&gt;
&lt;/body&gt;
&lt;/html&gt;</code></pre>

<h3 id="div">div</h3>

<p>وده عشان يعمل block-level container مُجرّد كونتينر بحُط فيه إليمنتس تانية بس بيحجز مُربّع كامل في الصفحة.</p>

<pre><code>I'm &lt;div style="background-color:red"&gt;not &lt;/div&gt;donkey.</code></pre><div class="se-section-delimiter"></div>

<h3 id="span">span</h3>

<p>inline container بستخدمه عشان أحُط فيه حاجات تانية بس ده إنلاين يعني مبيحجزش مٌربّع كامل مُمكن أحُطّه حوالين كلام صُغيّر ويفضل في نفس السطر.</p>

<pre><code>I'm &lt;span style="display:none"&gt;not &lt;/span&gt;donkey.</code></pre>

<h3 id="h1h6">h1..h6</h3>

<p>من h1 لـ h6 هُمّا الهيدرز اللي أنا بستخدمهم هنا بإسفاف دول بيعملوا عناوين صُغيّرة وعناوين كبيرة وكدة. <br>
ملحوظة h1 أكبر حاجة h6 أصغر حاجة.</p><div class="se-section-delimiter"></div>

<h3 id="p">p</h3>

<p>إختصار paragraph بتعمل فقرة كتابة</p>

<pre><code>&lt;p&gt;
يشرب أحمد اللبن. أحمد ولد قوي.
&lt;/p&gt;</code></pre>

<h3 id="u-b-i-strong-em">u, b, i, strong, em</h3>

<p>زي ما موجودين في برامج زي الورد كدة. <br>
<code>&lt;b&gt;</code> = <code>&lt;strong&gt;</code> : <strong>bold</strong> , <code>&lt;u&gt;</code>: <u>underlined</u> , <code>&lt;i&gt;</code> = <code>&lt;em&gt;</code> : <em>italic</em></p>

<pre><code>&lt;p&gt;
أواب يأكُل &lt;b&gt;كورن فليكس&lt;/b&gt;. إذًا هو &lt;u&gt;ضعيف&lt;/u&gt;.
&lt;/p&gt;</code></pre>

<h3 id="img">img</h3>

<p>بتضيف بيها صورة وبتحُط مكان الصورة في أتريبيوت <code>src</code> </p>

<pre><code>&lt;img src="http://farm5.staticflickr.com/4127/5052575720_fe49c6ccf7_z.jpg" /&gt;</code></pre>

<h3 id="a">a</h3>

<p>إختصار anchor وأشهر إستخدام ليها هو إنّها بتعمل لينكات بين صفحة وصفحة تانية وبتاخد اللينك بتاع الصفحة التانية في أتريبيوت <code>href</code> إختصار هايبر ريفرانس</p>

<pre><code>&lt;a href="http://www.google.com"&gt; إضغط هُنا للولوج إلى جوجل &lt;/a&gt;</code></pre>

<h3 id="ul-ol-li">ul, ol, li</h3>

<p>ul: unordered list <br>
ol: ordered list <br>
li: list item <br>
الأولى بتعمل قايمة بنُقط من غير ترقيم , التانية بتعمل ترقيم والتالتة بتبقى جوّة أي تاج من الإتنين وبيبقى ده الآيتم بتاع القايمة , مثلًا</p>

<pre><code>&lt;ul&gt;
    &lt;li&gt;GET&lt;/li&gt;
    &lt;li&gt;POST&lt;/li&gt;
    &lt;li&gt;PUT&lt;/li&gt;
    &lt;li&gt;DELETE&lt;/li&gt;
&lt;/ul&gt;</code></pre><div class="se-section-delimiter"></div>

<h3 id="table">table</h3>

<p>ده بيعمل جداول وفي جوّاه عناصر خاصّة بيه بنستخدمها جوّاه بس زي :</p>

<ul>
<li>thead : وده بيبدأ راس الجدول أو أوّل صف في الجدول من فوق.</li>
<li>tfoot : وده خلينا نقول تذييل الجدول اللي هو أخر صف في الجدول.</li>
<li>tbody : وده جسم الجدول اللي بيبقى بين راس الجدول والتذييل.</li>
<li>tr : وده عبارة عن صف في الجدول.</li>
<li>td : ودي خلية في الجدول وبتبقى موجودة تحت .</li>
</ul>

<p>أظن منسيتش حاجة , بس عمومًا خلّينا نشوف مثال لجدول..</p>

<pre><code>&lt;table&gt;
    &lt;thead&gt;
        &lt;tr&gt;
            &lt;td&gt;الإسم&lt;/td&gt;
            &lt;td&gt;السن&lt;/td&gt;
        &lt;/tr&gt;
    &lt;/thead&gt;
    &lt;tbody&gt;
        &lt;tr&gt;
            &lt;td&gt;السيد&lt;/td&gt;
            &lt;td&gt;20&lt;/td&gt;
        &lt;/tr&gt;
        &lt;tr&gt;
            &lt;td&gt;حد أقل أهمية&lt;/td&gt;
            &lt;td&gt;19&lt;/td&gt;
        &lt;/tr&gt;
    &lt;/tbody&gt;
    &lt;tfoot&gt;
        &lt;tr&gt;
            &lt;td&gt;المجموع&lt;/td&gt;
            &lt;td&gt;39&lt;/td&gt;
        &lt;/tr&gt;
    &lt;/tfoot&gt;
&lt;/table&gt;</code></pre><div class="se-section-delimiter"></div>

<h3 id="form">form</h3>

<p>أرجوك خُد نفس عميق ومتدعيش عليا , الجُزء ده اللي طويل خلقة.</p>

<p>الفورم هي المكان اللي اليوزر بيقدر يتفاعل معاه من الصفحة , وإن كُنت تقدر تستخدم كُل العناصر اللي هيتكلّم عنها دلوقتي لوحدهم بس لمّا بتحُطّهم في فورم بتقدر تحدد <code>action</code> و <code>method</code> للفور ككل.</p>

<ul>
<li>action : دي المكان اللي هتروحله لمّا تعمل submit للفورم.</li>
<li>method : دي الطريقة اللي هتستخدمها  وإتش تي تي بي ليها <a href="http://www.w3.org/Protocols/rfc2616/rfc2616-sec9.html">طرق</a> كتير أشهر إتنين منهم هُمّا GET و POST <br>
<ul><li>GET : دي بتبعت الداتا بتاعت الفورم في الـ url فمثلًا لو عندي في الفورم إنبوت إسمه age وقيمته 20 وإنبوت name قيمته Elsayed الكويري سترينج , وده الجُزء اللي بعد علامة الإستفهام من اليو آر إل هيبقى <code>?name=Elsayed&amp;age=20</code> ومُشكلتها إن الداتا بتبقى موجودة في شريط العنوان فللأمان هتبقى وحشة لحاجات زي الباسورد مثلًا , كمان طول الكويري سترينج بيتحدد بطول العنوان عشان كدة ميقدرش ياخُد داتا كتير , الإستخدام المُفضّل فيها لمّا تبقى عايز تعرض صفحة مُعيّنةمن موقع ديناميك زي مثلًا لمّا تعمل سيرش في جوجل هتلاقي اللينك فيه <code>?q=السيد+عوض+الله</code></li>
<li>POST : ودي أظرف شوية عشان الداتا بتتبعت في الـ body بتاع الريكويست فالمساحة مبتبقاش مُشكلة , والداتا كمان بتبقى مخفية عن اليوزر العادي الطبيعي الأحمق الأخرق اللي مبيعرفش يستخدم الكمبيوتر , وكمان تقدر تبعت فيها ملفّات ودياولو. لكن مُشكلتها الوحيدة هي إنّها مش مُناسبة للإستخدام بتاع <code>get</code> فمتعرفش مثلًا تخلّي صفحة الأخبار بتيجي بـ post request ناهيك عن إن وقعها على ودنك وحش بس كمان عشان إسم الخبر مش متحدد في العنوان محدّش هيعرف يجيبه.</li></ul></li>
</ul>

<p>في كمان PUT و DELETE جايز يكونوا مُهمّين وجايز لأ بالنسبة للإمتحان.</p>

<h4 id="input">input</h4>

<p>دلوقتي أهم إليمنت بنستخدمه في الفورم هو الـ input , وده في حد ذاته مش مُهم أوي , المُهم بجد هو الأتريبيوت بتاعت type وفي كذا type أهمّهم عشان الوقت: <br>
- submit : وده زُرار عادي بس بيعمل submit للفورم. <br>
- reset : وده زُرار برضو عادي بس بيمسح كُل الداتا اللي في الفورم وبيرجّعها زي ما كانت لمّا الصفحة فتحت. <br>
- button : كُنت بهزّر ده الزُرار العادي بجد ووظيفته الوحيدة إنّك مُمكن تعملّه وظيفة بالجافا سكريبت :D <br>
- text : وده اللي بيتكتب فيه سطر واحد من الكلام , زي مثلًا خانة اليوزر نيم في فيس بوك كدة. <br>
- password : دي زي اللي فوق بس بيتبدّل مكان اللي بتكتبه نُقط , كانت زمان نجوم!</p>

<p>الأتريبيوت التانية المُهمّة هي الـ name وده الإسم اللي بيبقى في الكويري.</p><div class="se-section-delimiter"></div>

<h4 id="textarea">textarea</h4>

<p>وده إليمنت تاني مُهم اللي هو المُربّع الكبير اللي مُمكن تكتب فيه أكتر من سطر .</p><div class="se-section-delimiter"></div>

<h4 id="select">select</h4>

<p>وده الكومبو بوكس اللي لمّا بتتك عليه بيجيبلك إختيارات وفي إليمنت تاني لازم يبقى تحتبه اللي هو <code>option</code> وده اللي بيبقى فيه إختيارات</p>

<h4 id="label">label</h4>

<p>وأخيرًا ده بيتكتب بيه الكلام اللي جنب الحاجات التانية أو فوقيها أو كدة</p>

<p>دلوقتي هكتب مثال عن الفورم وفي الحقيقة هختم بيه الكلام عن html عمومًا دلوقتي لأن معتقدش الإمتحان هيجي فيه أكتر من كدة.</p>

<h2 id="المثال-التاني">المثال التاني</h2>
<p>خُد الكود ده وحُطّه في index.html وحُطه في نفس مكان الفايل الأولاني وإفتحه وجرب.</p>
<pre><code>&lt;html&gt;
&lt;head&gt;
    &lt;title&gt;sign up&lt;/title&gt;
    &lt;meta charset="utf-8" /&gt;
&lt;/head&gt;
&lt;body&gt;
    &lt;h1&gt;تسجيل&lt;/h1&gt;
    &lt;form action="second.html" method="GET" &gt;
        &lt;table&gt;
            &lt;tr&gt;
                &lt;td&gt;&lt;label for="name"&gt;الإسم&lt;/label&gt;&lt;/td&gt;
                &lt;td&gt;&lt;input type="text" name="name" /&gt;&lt;/td&gt;
            &lt;/tr&gt;
            &lt;tr&gt;
                &lt;td&gt;&lt;label for="pw"&gt;كلمة السر&lt;/label&gt;&lt;/td&gt;
                &lt;td&gt;&lt;label type="password" name="pw" /&gt;&lt;td&gt;
            &lt;/tr&gt;
            &lt;tr&gt;
                &lt;td&gt;&lt;label for="signature"&gt;التوقيع&lt;/label&gt;&lt;/td&gt;
                &lt;td&gt;&lt;textarea name="signature"&gt;&lt;/textarea&gt;&lt;/td&gt;
            &lt;/tr&gt;
            &lt;tr&gt;
                &lt;td&gt;&lt;input type="submit" /&gt;&lt;td&gt;
                &lt;td&gt;&lt;input type="reset" /&gt;&lt;td&gt;
            &lt;/tr&gt;
        &lt;/table&gt;
    &lt;/form&gt;
    &lt;!--ده كومنت مش هيظهر في الصفحة , عشان كدة مشرحتوش , وكمان حبيت أتأكّد إنّكم بتقروا الأكواد دي لأني فعلًا بتعب فيها :/ --&gt;
&lt;/body&gt;
&lt;/html&gt;</code></pre><div class="se-section-delimiter"></div>

<h1 id="css">CSS</h1>

<p>إختصار Cascading Style Sheets ووظيفتها هي فصل الستايل عن الستراكتشر والكونتنت بتاع الصفحة (الإتش تي إم إل) .. عشان الوقت أنا هشرح بسُرعة وفي الإنجاز الموضوع ماشي إزّاي ..</p>

<p>مبدئيًا عشان تستخدمها مفيش غير تلت طُرق تقدر تعمل بيهم كدة</p>

<h2 id="inline-styles">Inline Styles</h2>

<p>ودي بتستخدمها عن طريق إنّك تضيف attribute إسمها style وتكتب جوّاها رول السي إس إس بتاعتك.. مثلًا</p>

<pre><code>&lt;p style="color: red"&gt;
    الكلام ده هيبقى أحمر
&lt;/p&gt;
</code></pre>

<h2 id="stylestyle">&lt;style&gt;&lt;/style&gt;</h2>

<p>وفيها بحُط الستايل رولز في تاج ستايل في الهيد , لاحظ <code>type="text/css"</code> .. مثلًا:</p>

<pre><code>&lt;html&gt;
    &lt;head&gt;
        &lt;style type="text/css"&gt;
            p{
                color:red;
            }
        &lt;/style&gt;
    &lt;/head&gt;
    &lt;body&gt;
        &lt;p&gt;
            الكلام ده هيبقى أحمر
        &lt;/p&gt;
    &lt;/body&gt;
&lt;/html&gt;
</code></pre>

<h2 id="external-style-sheet">external style sheet</h2>

<p>وفيها بكتب الكود في فايل خارجي وبربطه بالصفحة عن طريق لينك تاج مثلًا:</p>

<pre><code>/* File Name: style.css */
p {
    color: red;
}</code></pre>

<pre><code>&lt;!-- file name: index.html --&gt;
&lt;html&gt;
&lt;head&gt;
    &lt;link rel="stylesheet" href="style.css"&gt;
&lt;/head&gt;
&lt;body&gt;
    &lt;p&gt;
        الكلام ده هيبقى أحمر
    &lt;/p&gt;
&lt;/body&gt;
&lt;/html&gt;
</code></pre>

<p>لاحظ <code>rel="stylesheet"</code></p>

<h2 id="selectors">Selectors</h2>

<p>بعد كدة في حاجة إسمها السيليكتورز ودي اللي بحدد بيها أنهو إليمنت هيتأثّر بالرولز لمّا بتستخدم النوعين التانيين. وهُمّا كتير بس في تلت أنواع مُهمّين هنتكلّم عنهم بس دلوقتي.</p>

<h3 id="tag-name-selector">Tag Name Selector</h3>

<p>وده بستخدمه عن طريق إنّي بكتب إسم التاج بس والرول هتتطبّق على كُل الإليمنتس اللي بنفس التاج ده فمثلًا <code>p { }</code> هيختار كُل الـ <code>&lt;p&gt;</code> elements.</p>

<h3 id="class-name-selector">Class Name Selector</h3>

<p>بختار بيه كُل الإليمنتس اللي أتريبيوت كلاس بتاعتهم فيها نفس إسم الكلاس اللي هكتبه وإستخدامه إنّي بكتب نُقطة وبعدين إسم الكلاس بتاعتي مثلًا <code>.elsayed { }</code> هيختار كُل الإليمنتس اللي بكلاس السيد مثلًا <code>&lt;div class="elsayed"&gt;&lt;/div&gt;</code> هيتطبّق عليه الرول .. ولاحظ إنّي أقدر أدّي نفس الكلاس لأكتر من إليمنت فمثلًا مُمكن يبقى في إليمنت تاني <code>&lt;p class="elsayed"&gt;&lt;/p&gt;</code> ومُمكن نفس الإليمنت يبقى فيه أكتر من كلاس وبفصل بينهم بمسافة فمثلًا <code>&lt;span class="elsayed awdallah"&gt;&lt;/span&gt;</code> ليه كلاسين واحدة إسمها السيد وواحدة إسمها عوض الله , ومُمكن أختاره في السي إس إس بالسيليكتور اللي فوق أو مُمكن أكتب <code>.awdallah { }</code> وبرضو هيختار الإليمنت ده.</p>

<h3 id="id-selector">ID selector</h3>

<p>ده بختار بيه الإليمنت بالآي دي بتاعه , وبرضو الآي دي ده أتريبيوت للإليمنت , عشان الكود بتاعك يبقى valid مينفعش تدّي آي دي واحد لأكتر من إليمنت , وكمان الإليمنت الواحد مينفعش يبقى ليه أكتر من آي دي  , والسيليكتور نفسه بيبقى عبارة عن علامة شبّاك وبعدها الآي دي فمثلًا <code>#logo { }</code> بيختار الإليمنت ده <code>&lt;img id="logo" /&gt;</code>.</p><div class="se-section-delimiter"></div>

<h2 id="properties">Properties</h2>

<p>أسامي البروبرتيز في السي إس إس عمومًا بتكون واضحة عكس الأتريبيوتس بتاعت إتش تي إم إل فمثلًا <code>&lt;body bgcolor="red"&gt;&lt;/body&gt;</code>بتساوي <code>&lt;body style="background-color: red;"&gt;&lt;/body&gt;</code> البروبرتي هنا هي <code>background-color</code>  ونادرًا ما هتلاقي حاجة صعبة في إنّك تفهمها. <br>
مثلًا <code>font-family: sans-serif</code>بتغيّر الفونت فاميلي للفونتس اللي مفيهاش شُرط زيادة .. وهكذا <code>font-size</code> , <code>font-weight</code> … <br>
و <code>color</code> بتغيّر لون الفور جراوند , يعني لو كلام الكلام هيبقى أحمر. <br>
<code>background-image</code> بتغير صورة الخلفية. <br>
<code>margin</code> بتحدد المساحة اللي حوالين الصندوق بتاع الإليمنت. <br>
<code>padding</code> بتحدد المساحة اللي بين حدود الصندوق من جوّة وبداية المُحتوى <br>
<code>border</code> دي خصائص الحدود نفسها. <br>
هُمّا كتير جدًا ومفيش وقت لا أنا أكتبهم كُلّهم بقيمهم ولا إنتو تذاكروهم كُلّهم دلوقتي ومعتقدش إنّهم علينا خالص.</p><div class="se-section-delimiter"></div>

<h2 id="css-rules">css rules</h2>

<p>الرول هي مجموعة البروبرتيز دي بقى مع بعض فمثلًا الرول اللي هتخلّي لون كُل الإليمنتس اللي ليها كلاس <code>important</code> أحمر والخلفية بتاعت الكلام أصفر والفونت فاميلي بتاعه مونوسبيس هي وحجم الخط 12 بيكسل:</p>

<pre><code>.important {
    color: red;
    background-color: yellow;
    font-family: monospace;
    font-size:12px;
}
</code></pre>

<p>أظُن كدة أنا لمّيت كُل حاجة مُمكن تيجي في السي إس إس بُكرة.</p>

<h1 id="javascript">JavaScript</h1>

<p>الجافا سكريبت , هي اللوجيك اللي في الصفحة , هي اللي بتحدد لمّا أضغط على زرار إيه بيحصل ولمّا أعدي من فوق صورة تتصرّف إزّاي , ولمّا الصفحة تفتح بيحصل إيه..</p>

<p>عمومًا أنا هشرح دلوقتي اللي طنطاوي قال عليه بس عشان أنا لسّة مفتحتش كتاب لحد دلوقتي وبدأت أتوتّر مش أكتر..</p><div class="se-section-delimiter"></div>

<h2 id="variables">Variables</h2>

<p>عشان تعمل فاريابل في جافا سكريبت بتكتب <code>var x;</code> مثلًا هيعمل فاريابل إسمه إكس مفيش داتا تايب ومفيش الكلام ده كُلّه بس كدة , ولو عايز تإنيشالايز الفاريابل كمان هتكتل <code>var y = 5;</code> لو عايز تأساين فاليو لفاريابُل موجود الموضوع زي أي لُغة برمجة عادية هتكتب `x = “Elsayed”;</p>

<h2 id="functions">Functions</h2>

<p>بتعرف فانكشن في الجافا سكريبت بإنّك تكتب كلمة فنكشن وبعد كدة إسم الفنكشن وبعد كدة الأرجيومنتس مثلًا:</p>

<pre><code>function hello(x){
    return "hello, " + x;
}
</code></pre>

<p>في طريقة تانية إنّك تأساين أنونيموس فنكشن لفاريابُل موجود فالتعريف اللي فوق بيساوي بالظبط ده :</p>

<pre><code>var hello = function(x){
    return "hello, " + x;
}
</code></pre>

<p>الموضوع لمّا بيبقى مُختصر بيكون مش مفهوم أوي , بس أنا مش عايز أشغل بالكُم بحاجات مش هتيجي بُكرة فإفهموهم كدة على إنّهم طريقتين للتعريف وخلاص.</p><div class="se-section-delimiter"></div>

<h2 id="selecting-html-elements">Selecting HTML Elements</h2>

<p>الموضوع له علاقة بالـ DOM =&gt; Document Object Model أنا كاتب الإختصار عشان مُمكن نتسئل فيه , بس شرح الدوم نفسه كبير شوية فباختصار هو بيعمل الإتش تي إم إل إليمنتس على هيئة تري وعشان يختار إليمنت بيـ traverse التري دي الفنكشنز المُهمة في الدوم بالنسبالنا هي: <br>
<code>var s = document.getElementById('ss');</code> دي بتختار الإليمنت اللي الآي دي بتاعه ss وبتأساينها لـ s. <br>
<code>var y = document.getElementsByTagName('p');</code> دي بترجّع أراي فيها كُل الإليمنتس اللي التاج بتاعها p. <br>
<code>var x = document.getElementsByClassName('important');</code> دي بترجّع أراي بكُل الإليمنتس اللي فيها كلاس important. <br>
الكلاسز والآي دي مشروحة في السي إس إس فوق , والأراي بأكسسها عن طريق الإندكس زي اللغات التانية عادي وببدأ من 0 برضو مثلًا <code>x[0]</code> بتختار أوّل قيمة في الأراي إكس.</p><div class="se-section-delimiter"></div>

<h2 id="attaching-events">Attaching Events</h2>

<p>عشان أأتاتش إيفنت بختار الأوّل الإليمنت بطريقة من اللي فوق .. هنعمل البتاعة دي عملي عشان تشوفوها بعينكم , أوّل حاجة إضغطوا على F12 من الكيبورد هتظهر ويندو صُغيّرة في البراوزر تحت دوّروا على كونسول هتظهر شاشة فيها مكان بيتكتب فيه تحت خالص , هتكتبوا الخطوات دي سطر سطري. <br>
أوّل حاجة هنختار الإليمنت , إكتبوا بالظبط زي كدة <br>
<code>var el = document.getElementById('elsayed');</code> <br>
وبعدين هعرف الهاندلر بتاع الفنكشن  هكتبه في سطر واحد عشان الكونسول متبوظش ومفيش وقت أشرح الشُغل معاها بيبقى إزّاي فالهاندلر هيبقى ده <br>
<code>function handler(){ alert('You did it, dude!'); }</code> <br>
بعد كدة بأد الليسينر للإليمنت عن طريق الفنكشن دي.. <br>
<code>el.addEventListener('click', handler, false);</code> <br>
بعدين إضغط على الزرار ده <br>
<input type="button" value="Click Me!"></p>

<pre><code>TODO: إشرح اللي حصل بعد الماتش.
</code></pre>

<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','//www.google-analytics.com/analytics.js','ga');

  ga('create', 'UA-47536504-1', 'comando4ever.github.io');
  ga('send', 'pageview');

</script>
</body>
</html>